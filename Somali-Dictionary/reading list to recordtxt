#1

https://www.bbc.com/somali/articles/c4n4z1en37lo


Sida wiilkan Soomaaliyeed u hirgeliyay adeeg mobile oo Af Soomaali iyo afaf kale lagu barto
20 Nofembar 2023
Cabdinur Cali Mahdi, oo bartay cilmiga tiknolojiyadda ayaa hindisay application, barnaamij ku shaqeeya mobileka oo ardayda ka caawinaya inay afkooda hooyo ku bartaan manhajyada iskuulada lagu barto.

Cabdinur oo BBC uga warramay sababta ku dhalisay inuu hal abuuro barnaamijkan ay ka faa’iidaysteen kummanaan arday ah ayaa sheegay in markii uu arkay baahida ay bulshadiisa u qabaan inay helaan aasaasiga waxbarashada uu ka soo tagay shaqadiisii ka dibna uu hirgeliyay app-kan.




#2

https://www.bbc.com/somali/articles/c25wq7y8g9no

Maxaa kajira in Muqdisho laga dejiyay 'madax ari' oo laga keenay dalka dibaddiisa?

Saacadihii lasoo dhaafay waxaa baraha bulshada ay ku kulanto si weyn looga hadal hayay ‘Madax Ari’ kaas oo lagu tilmaamay in laga keenay dalka dibaddiisa isla markaana loosoo iib geeyay Soomaaliya.

Badeecadaha lagu iibiyo suuqyada yar yar ee loo yaqaanno [Super market-yada] ayaa la rumeysanyahay in badankood laga keeno dalka dibaddiisa, hase yeeshee dad badan ayey layaab ku noqotay hadalka ah 'in dalka la keeno madax ari', iyadoo lawada ogyahay in Soomaaliya ay dalka dibaddiisa u dhoofiso xoolaha nool oo ay dhaqashadooda caan kutahay.

Waxaa la baahiyay in mid kamida suuqyada gudaha dalka, ay keeneen madaxa ari iyadoo la tilmaamay in dibadda laga keenay.

Haddaba maxaa kajira in suuqyada muqdisho lagu iibinayo madaxa ariga ee laga keenay dibadda?

Xiriir aan la sameynay mid kamida suuqyada ugu caansan magaalada Muqdisho, ayaa inoo sheegay in ay iibiyaan noocyada kala duwan ee hilibka xoolaha oo uu ki jiro madaxa xoolaha, hase yeeshee waxa ay waxba kama jiraan ku tilmaameen in hilibka ay iibinayaan uu yahay mid laga keenay dalka dibaddiisa.

Waxa ay noo sheegeen in ay madaxa iyo hilibka kale ee xoolahaba ka iibsadaan gudaha dalka ayna kusii iibiyaan suuqooda, iyadoo aysan jirin wax hilibka xoolaha ah ee ay ka keenaan meel ka baxsan Soomaaliya.

Marka la eego qaabka uu u habeysanyahay madaxa iyo sida loo diyaariyay waxa ay muuqaal ahaan ka duwantahay sida suuqyada caadiga ah ee Muqdisho ee lagu iibiyo hilibka xoolaha ay u diyaariyaan, arrintaasi waxa ay dadka ku badin kartaa walaaca laga muujinayo in madaxa ariga laga keenay dalka dibaddiisa.

Mid kamida suuqyada muqdisho ee la sheegay in ay dalka kasoo dejiyeen madaxa ariga ayaa BBC u sheegay in ay warbaahinta dib kala hadli doonaan.

Maxaa ka run ah sawirka faafay?
Sawirka baahay ee laga hadal hayo baraha bulshada ayey dad badani rumeysanyihiin in uu yahay kan dhabta ah ee lagasoo qaaday gudaha suuqyada Muqdisho.

Baaritaan aan ku sameynay sawirkaas ayaa muujinaya in uu yahay mid aan laga lahayn ama lagu qaadin gudaha Soomaaliya, waxa muuqata in aysan lahayn suuqyada Muqdisho.

Sawirka ayaa waxaa lagu daabacay bogga Facebook ee suuq iibiya noocyada kala duwan ee hilibka xoolaha iyo adeegyada kaleba, kaas oo laga leeyahay dalka Libya bishii 21 kii bishaan October, waxana lagu magacaabaa, [ Summit Company for Importing Foodstuffs], iyadoo barta ay ku leeyihiin Facebook-ga ku baahiya waxyaabaha la xiriira badeecadooda.

Sawirkaa ayaa muujinaya madax ari oo ku sajalan bac, kaas oo laga fiiqay haraga.

Baaritaan aan ku sameynay sawirkaas ayaa muujinaya in uu yahay mid aan laga lahayn ama lagu qaadin gudaha Soomaaliya, waxa muuqata in aysan lahayn suuqyada Muqdisho.

Sawirka ayaa waxaa lagu daabacay bogga Facebook ee suuq iibiya noocyada kala duwan ee hilibka xoolaha iyo adeegyada kaleba, kaas oo laga leeyahay dalka Libya bishii 21 kii bishaan October, waxana lagu magacaabaa, [ Summit Company for Importing Foodstuffs], iyadoo barta ay ku leeyihiin Facebook-ga ku baahiya waxyaabaha la xiriira badeecadooda.

Baraha bulshada gaar ahaan Soomaalida dhexdeeda ayaa inta badan lagu baahiyaa warar abuur ah, iyadoo dadka qaar aysan waqti badan ku bixinin baaritaanka sax ahaanshaha ee waxa la baahiyay.

Waxa ay noqon kartaa in dadka qaar ay u isticmaalaan qaab dacaayad ah iyadoo dad kale ku weeraraya warar been abuur ah, balse marka lasii baaro noqon kara waxyaabo been abuur ah.

Khayraadka Xoolaha ee Soomaaliya
Waxaad arkaysaa dhaqaalaha soomaaliya in uu ku salaysanyahay ama ku tiirsanyahay waxyaabo fara badan, ayadoo ay ugu horayso xoolaha, dhulbeeraadka, xeeb laga kaluumaysankaro iyo waxyaabaha kale.

Soomaaliya ayaa dalal dibadda ah oo u badan dalalka Carabta waxa ay dhoofisaa xoolaha nool haba ugu badnaato xilliyada ciidda carrafo.

Walow ay jiraan waxyaabo badan oo Soomaaliya uga yimaada ama loogasoo dhoofiyo dalalka caalamka, haddana kama mid ahayn waxyaabaha sida hilibka xoolaha oo kale ah.








#3

https://www.bbc.com/somali/articles/cd103k4r638o

Isbarbadhigga badeecadaha ay Soomaaliya dhoofiso iyo waxa loo soo dhoofiyo

Madaxweynaha Dowladda Federaalka ah ee Soomaaliya Xasan Sheekh Maxamuud ayaa dhiggiisa dalka Isu-Tagga Imaaraadka Carabta Sheekh Maxamed Binu Saayid kala hadlay hagaajinta xiriirka iyo iskaashiga labada dal, fududeynta dhaq-dhaqaaqa ganacsiga, isu-socdka muwaadiniinta iyo bixinta dal-ku-galka.

Madaxweyne Xasan Sheekh ayaa Imaaraadka u xushay safarkiisii ugu horreeyay ee uu ugu baxo dibadda. Xiriirka labada ayaa xumaaday dhowrkii sano ee la soo dhaafay. Sanadkii 2018, dowladda Soomaaliya ayaa $9.8 milyan oo ka timid Imaaraadka kula wareegtay garoonka caalamiga ah ee Aadan Cabdulle ee magaalada Muqdisho.

Imaaraadka Carabta waa dalka koowaad ee Soomaaliya badeeco u soo dhoofiya, iyadana ay u dhoofiso. Haddaba warbixintan waxaan ku eegeynaa inta uu la eg yahay dhaqaalaha ay labada dhinac iswaydaarsadaan iyo noocyada badeecadaha.

Waxa loo soo dhoofiyo Soomaaliya
Xiriirka iswaydaarsiga ganacsiga ee labada waddan ayaa ah mid taariikh fog leh, inkastoo ay ku kala duwan yihiin tiro ahaan, sida lagu xusay bogga ka faallooda dhaqaalaha ee OEC.

Muddadii 15-ka sano ahayd ee lasoo dhaafay badeecooyinka uu Imaaraadka u dhoofiyo Soomaaliya ayaa kordhay 13%.  Sanadkii 2015-kii waxay ahaayeen $206 milyan oo doolar halka ay 2020-kii noqdeen $1.28 bilyan oo doolar.

Sanadkii 2020-kii, oo ah markii ugu dambaysay ee xogta arrintan ku saabsan la soo saaray, Imaaraadka Carabta waxa uu Soomaaliya u dhoofiyay badeecooyin uu qiimahooda ku kacay $1.28 bilyan oo doolar.

Saddexda badeeco ee ugu muhiimsan
Badeecada ugu wayn ee Imaaraadka uu geeyay Soomaaliya waxa uu ahaa sigaarka oo kaligiis ay ku baxday lacag dhan $534 milyan oo doolar.

Waxaa ku xiga qalabka isgaarsiinta oo ay ku baxdo $115 milyan oo doolar iyo caanaha warshadeysan oo qiimahooda wadarta uu yahay $64.5 milyan oo doolar.

Waxyaabaha kale eel aga soo dhoofiyo imaaraadka waxaa ka mid ah:

Qalabka korontada - $153.35M

Nafciga xoolaha ukunta, malabka iyo caanaha - $69.65M

Baabuurta - $64.93M

Khudaarta, saliidda iyo dufanka kale - $37.14M

Dhagaxyada qaaliga ah iyo biraha - $32.54M        

Bacda iyo caagga  - $32.47M

Waxa ay Soomaaliya dhoofiso

Soomaaliya waxa ay ka mid tahay waddamada badeecooyinka u dhoofiya Imaaraadka Carabta, hase yeeshee wadarta qiimaha ku baxa way ka yar tahay waxa ay ka keensato dhinaca Imaaraadka.

Badeecada ugu wayn ee Soomaaliya ay gayso Imaaraadka waa dahabka oo qiimihiisu uu sanad walba gaaro $111 milyan oo dolar.

Waxa layaabka leh waa inuu jiro dahab Soomaaliya laga qodo oo dibadda loo dhoofiyo, sida uu sheegay Yaxye Sheekh Caamir oo ah aqoonyahan ka faallooda arrimaha dhaqaalaha.

Bishii May ee sanadkan ayuu bartiisa Facebook ku sheegay inuu u kuur galay ganacsi dahabkaas la xiriira oo Soomaaliya si xoog leh uga socda.

Wuxuu bartiisa ku qoray sidan: "Dahabkii laga dhoofiyay Soomaaliya 2020 iyo 2021 badankiis waxaa loo dhoofiyaa Dubai, Ruushka iyo Shiinaha. Hadda si xowli ah ayay uga socotaa dalka qodidda dahabka. Waxaa dalka ku soo badanaya xafiisyo si lacag-la'aan ah kuugu baaraya dhagax kasta oo aad ula timaado, kaddibna kaala heshiinaya [qiimaha].”

Waxaa ku xiga xoolaha nool , sida ariga oo isgu jira idaha iyo riyaha oo iyagana qiimahoodu noqdo $35 milyan oo dolar.

Xajiga, sida luubaanta, malmalka iyo wax soo saarka kale ee dhirta ayaa iyagana ka mid ah badeecooyinka ay Soomaaliya u dhoofiso Imaaraadka Carabta, waxaana kasoo xarooda lacag dhan $25.8 milyan oo dolar.

Dhoofka ganacsiga ee dalalka kale
Sanadkii 2020 Soomaaliya waxay dibadda u dhoofisay badeeco lagu qiimeeyay 276 milyan oo doollar. Dhanka kale, waxaa dalka loo soo dhoofiyay badeeco lacag ahaan u dhiganta 4 bilyan iyo 200 oo milyan oo doollar.

Sanadkaas Soomaaliya waxay liiska dhaqaalaha adduunka uga jirtay 173 marka lagu qiimeeyo waxyaabaha ay dhoofisay, halka ay 140 ka gashay liiska waxyaabaha loo soo dhoofiyo.

Dalalka ay Soomaaliya badeecooyinka u dhoofisay waxay u kala horreeyaan sida soo socota:

Isu-tagga Imaaraadka Carabta ($146M)

Sacuudi Carabiya ($39.2M)

Japan ($16.5M)

Bulgaria ($11.7M)

Shiinaha ($7.68M).

Waxyaabaha ay dalalkaas u soo dhoofiyaan Soomaaliya waxay isugu jiraan sigaarka oo ay ka macaashaan lacag dhan $577 milyan, sokorta oo Soomaaliya looga qaato $262 milyan, khudaarta oo looga beddesho lacag lagu qiyaasay $248 milyan, bariiska oo ay ku baxdo $206 milyan iyo qalabka warbaahinta oo laga siisto $150 milyan.


#4

https://www.bbc.com/somali/articles/cv2zz5xdzpeo

Sida wiilkan dhalinyarada ah uu uga baxay shaqo la'aanta una sameystay ganacsi guuleystay


Wuxuu ka soo jeedaa qoys beeralley ah oo deggan gobolka Hiiraan, maaddaama uu yaqaannay arrimaha beeraha wuxuu jaamacada ku qaatay aqoonta beeraha oo heerkiiska kowaad ku qaatay Jaamacadda Hiiraan oo ku taal magaalada Beledweyne.

Maxamed Dhicis Cabdi waxaa uu markii uu jaamacadda dhammeeyay la kulmay shaqo la'aan, sida BBC-da uu u sheegay, wuxuu hindisay inuu helo fursad shaqo oo uu ku maareeyo noloshiisa maaddaama uu shaqo ku waayey wixii uu bartay.

“Waxaa dareemi kartaa in shaqooyinka ay iska yihiin garab taabasho taas ayaa igu kalliftay inaan ku mashquulo inaan ka fakaro inaan abuuro wax aan xilligaas aqoon u lahayn, balse iila muuqday fursad haddii ay ii hirgasho ii noqon karto mid wanaagsan” ayuu yiri.

Wuxuu sanadkii 2021-kii bilaabay sidii uu u abuuri lahaa fursadan u noqotay mid guulaysatay isagoo BBC-da u sheegay in caqabado adag ay ka horyimaadeen balse uu u adkaystay

Bartamihii sanadkaas ayuu u baxay beer ku taala banaanka Baladweyne oo qiyaas ahaan u jirtay magaalada 5km si uu u raadiyo shinni uu dhaqdo oo ah markii ugu horreysay ee uu u dhaqaaqay inuu dhaqan galiyo hammigiisa.

“Beerta ayaan tagay xilli aroor ah, waxaan helay boqoraddii shinnida waxayna igu qaadatay labo saacadood, waaan soo qabtay, siddeed bilood ayey igu qaadatay inaan hormariyo oo malab ka sameeyo, way i qaniintay xitaa xanuun aan ka qaaday oo xasaasiyad igu kicisay, waase u dhabar adaygay” ayuu yiri Maxamed.

Wuxuu xusay in dadku u arkayeen qof aan fiyoobayn sababtoo ah way adkayd in la sameeyo dhaqashada shinnida ‘waxay igu dhaheen maxay shinnidu kuu qanini wayday waxaad isticmaalaysaa sixir’ sababtoo ah waan bartay dhaqashadeeda laakiin wali la yaab ayey dadka deegaanka ku ahayd.

Bilowgii wuxuu sheegay inay u muuqatay inuu guul ka gaari karo waayo baahida ah in la helo malab saafiya oo ka jirtay deegaankiisa iyo dalkaba iyo fursada dhaqashada oo yarayd owgeed.

Sidee loo dhaqaa shinnida?

Maxamed Dhicis wuxuu sheegay in sida xoolaha loo dhaqo aysan wax badan ka duwanayn qaabka loo dhaqo shinnida marla la eego sida loo xannaaneeyo.

“Waxaa loo raraa sida xoolaha loo raro, sidoo kale waxa loo naq geeyaa sida xoolaha oo kale, xilliyada jiilaalka waxaa la siiyaa waxay cunto, haddii roob meel ka da’o meeshaas ayaa la geeyaa” ayuu yiri Maxamed.

Wuxuu sidoo kale sheegay in meelo badan loo rari karo oo deegaanka lagu bilaabay laga qaadi karo.

Hadda waxaan geynaa meelaha keymaha si aan ugu fogayno fatahaadaha ku dhufta Baladweyn waxana ku haynaa ilaa saddex xarumood oo ku dhaqno.

Hammigiisii hirglay

Sida uu BBC-da u sheegay Maxamed fikirkii ka dhashay shaqalo la'aanta ayuu ku helay fursad weyn oo ku dhalisay inuu abuuro shirkad soo saarta malab loo iibgeeyo dalka oo dhan

“Markii aan hirgaliyey, filashadaydii waxaan helay saaxiibbo igula soo biiray inaan xoojinno dhaqashada shinnida, waxayna noqotay kuwo saami wadaaga, hadda waxan noqonnay shirkad weyn oo xarumo ku leh Baladweyne iyo Muqdisho kuna tala jirnaa inaan dhawaan xarun ka furno Garoowe” ayuu yiri Maxamed.

Saddex xarumood ayuu sheegay inay hadda leeyihiin oo ay midkiiba yaalaan 50 sanduuq oo lagu xanaaneeyo Shinnida taas oo ka dhigay inay wadar ahaan haystaan 150 sanduuq oo ay shinni ku jirto.

Maxamed wuxuu xusay in shirkaddooda la yihiraan Hiiraan Honey Company taas oo soo saarta malab loo qaybiyo Soomaaliya sidoo kalana loo dhoofiyo dibadda.

“Xilliyada ayaa kala duwan laakiin wax soo saarkeenna malabku waa mid sarreeya, tusaale ahaan waxaan soo saarnaa ilaa soddon jirgaan oo malab ah halkii jirgaan waxaa ku jira 20 liitar oo malab ah,waa ilaaa 600 liter oo malab ah ayaan soo saarnaa” ayuu yiri.

Maxay tahay Boqoradda Shinnida sideese loo qabtaa?

Shinnidu waxay u dhisan tahay sida boqortooyo oo kale, waxay leedahay hab maamuus isku xiran oo kala danbayn leh.

Sida BBC-da u sheegay Maxamed Dhicis Cabdi oo dhaqda Shinnida waxay ka kooban tahay saddex nooc oo kala ah boqoradda, shaqaalaha iyo droneska.

Boqoraddu waxay leedahay masuuliyada ugu weyn oo ah isku haynta Shinnida,taranka iyo ilaalineeda. Boqoradu waa ka weyn tahay inta kale ee Shinida muuqaal ahaan.

Kuwa loo yaqaan droneska waa kuwa dhaddigga ah ee an ka fogaan aagga boqoradda, halka kuwa shaqaalaha la yiraahdo ay u xilsaaran yihiin inay ubaxa ka soo qaadaan geedaha iyo biyaha.

“Qabashada boqorada waa halista ugu weyn ee aad wajahayso,markiiba waxaa ku qabsanaya weerar adag oo ay ilaaladeedu soo qaadayaan, hadii adan u diyaar sanayn oo dharka laga xirto qabin waaba ku dili karaan isla markiiba, laakiin marka boqorada la qabo waxay diraysaa fariin ah in aan la dagaalamin oo iyadii gacanta lagu dhigay wixii ka danbeeya waa sahal inaa dhaqato ama malabka ka gurato” ayuu BBC-da u sheegay Maxamed.

Shirkadiisa ayuu sheegay inay hadda leedahay gawaari iyo mootooyin malabka ka keena beerta Shinnida lagu dhaqo oo maagalada Baladweyn keena iyo shaqaale ka badan toban oo u shaqeeya.

Hadda shirkadiisa waa mid wa soo saar leh balse wuxuu sheegay in mar uu waayey wuxuu mobile ku shubto taasna ku xanbaartay inuu fikirkan ka dhabeeyo.

Halista shinnida

Xili kasta waa halis shinnidu, qabashadeeda ama dhaqashadeeda, taxadarka iyo barashadeeda ayaa ku sahli karta inaa faa’iidadeeda si fiican u hesho.

Maxamed oo muddo saddex sano ah dhaqanayey shinnida wuxuu sheegay in dadka an u helin tababar ay halis weyn gaarsiin karto Shinidu.

“Qaadashada qalabka laysaga difaaco ayaa ah mudnanta kowaad,qofka doonayanaya waa inuu marka hore naftiisa ka taxadaraaa waayo waa dilaa halis badan oo haddana faa’iido leh” ayuu yiri Maxamed

Wuxuu xusay in wali ay yartahay in fursadan si furan looga faa’iidayso oo uu ku talinayo in laga faa'iidaysto gaar ahaan dhalinyaradda.

Gunaanadkii wuxuu Maxamed Dhicis BBC-da u sheegay inuu rajaynayo in malabkiisu ka mid noqdo kuwa kaalimaha hore ka gala dunida taasna ay tahay hammigiisa xiga ee uu ku howlan yahay.





#5
